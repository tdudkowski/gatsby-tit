<p>Witamy we Wrocławiu, jednym z najpiękniejszych i najdynamiczniej rozwijających się miast Polski. Wrocław nazywano kiedyś Wenecją Północy - ze względu na jego położenie nad Odrą i jej czterema dopływami oraz liczne mosty, które do dziś dodają urody miastu (łącznie z mostami kolejowymi i kładkami jest ich obecnie ponad 120). Wrocław jest czwartym miastem Polski, jeśli chodzi o liczbę ludności, i piątym pod względem obszaru. Liczy blisko 640 tys. mieszkańców i zajmuje teren o powierzchni około 293 kilometrów kwadratowych.</p>

<figure class="figure"><img alt="Rynek wrocławski" class="figure-img img-fluid rounded" src="/sites/przewodnicy/files/2018-09/Wroclaw-Rynek1_www.jpg" />
<figcaption class="figure-caption">Rynek wrocławski</figcaption>
</figure>

<p>Ślady zamieszkiwania przez człowieka licznych rejonów Wrocławia - historycznej stolicy Śląska i dzisiejszej stolicy Dolnego Śląska - sięgają młodszej epoki kamienia: 4500-1900 lat p.n.e. Od IX wieku n.e. na Ostrowie Tumskim istniała stała osada. U schyłku IX wieku okolice Wrocławia, zasiedlone przez plemię Ślężan, zostały włączone do Rzeszy Wielkomorawskiej, a po jej upadku - do Czech. Podanie głosi, że od imienia księcia Wrocisława (łac. Vratislav) pochodzi nazwa osady, która około 990 roku została zdobyta przez Mieszka I, twórcę państwa polskiego. W roku 1000, kiedy założono tu jedno z polskich biskupstw (równocześnie z krakowskim i kołobrzeskim), na Ostrowie Tumskim istniał już prężny gród książęcy, liczący około 2 tys. mieszkańców. Przez następne stulecia Wrocław rozwijał się, głównie za sprawą bujnie kwitnącego tu handlu i rzemiosła, powiększał też swoją powierzchnię. W średniowieczu był miastem zrzeszonym w Hanzie. W swoich dziejach należał do różnych państw - do Polski, Czech, Austrii, Prus, Niemiec, a po II wojnie światowej, w czasie której zniszczeniu uległo około 70% zabudowań, Wrocław wraz z Dolnym Śląskiem znalazł się w granicach Polski. Zamieszkali tu przybysze z różnych regionów kraju, w dużej części pochodzący z terenów wschodnich, które po II wojnie światowej zostały włączone do Związku Radzieckiego. W roku 2000 Wrocław obchodził milenium powołania tu biskupstwa.</p>

<figure class="figure"><img alt="ynek wrocławski widziany z wieży kościoła św Elżbiety." class="figure-img img-fluid rounded" src="/sites/przewodnicy/files/2018-09/Wroclaw-Rynek2_www.jpg" />
<figcaption class="figure-caption">Rynek wrocławski widziany z wieży kościoła św Elżbiety</figcaption>
</figure>

<ul class="list-group list-wroclaw">
	<li class="list-group-item"><img alt="" src="/sites/przewodnicy/files/2018-09/list_th1.jpg" />
	<p>Wspaniała atmosfera miasta nad Odrą, miasta, które nigdy nie zasypia. Wrocław to miasto ludzi młodych i otwartych. Na 22 wrocławskich uczelniach wyższych studiuje ponad 140 tys. studentów z Polski i zagranicy.</p>
	</li>
	<li class="list-group-item"><img alt="" src="/sites/przewodnicy/files/2018-09/list_th2.jpg" />
	<p>Szczególnie upodobały sobie Wrocław krasnale. Pojawiły się początkowo w mieście na plamach powstałych w wyniku zamalowywania przez reżim wolnościowych i antyrządowych haseł (lata 80-te, działalność Pomarańczowej Alternatywy), dziś opanowały całe miasto. Są na każdym kroku, należy mieć tylko oczy szeroko otwarte.</p>
	</li>
	<li class="list-group-item"><img alt="" src="/sites/przewodnicy/files/2018-09/list_th3.jpg" />
	<p>Opera Wrocławska, której remont trwał ponad 10 lat (od 1997 r.), staje się powoli jedną z głównych atrakcji turystycznych miasta Wrocławia. Prawdziwe kryształowe lustra i żyrandole, złocenia 24-karatowym złotem płatkowym, hiszpańskie marmury, cyfrowy system nagłośnieniowy - to tylko z niektórych rzeczy, które sprawiają, że Opera przyciąga na swoje przedstawienia setki turystów.</p>
	</li>
	<li class="list-group-item"><img alt="" src="/sites/przewodnicy/files/2018-09/list_th4.jpg" />
	<p>Charakterystyczne niebieskie tramwaje, znane z piosenki Marii Koterbskiej "Mkną po szynach niebieskie tramwaje...". Dziś coraz częściej na wrocławskich ulicach spotkać można nowe tramwaje, tzw. Skodillaki, których nazwa nawiązuje do nazwy producenta, Škody.</p>
	</li>
	<li class="list-group-item"><img alt="" src="/sites/przewodnicy/files/2018-09/list_th5.jpg" />
	<p>Najstarsza piwnica piwna w Polsce: Piwnica Świdnicka, gdzie od XIV wieku sprzedawano słynne świdnickie piwo, tzw. Schöpsa. Było tak wyśmienite, że z jego powodu wybuchła w XIV w. dwuletnia wojna piwna.</p>
	</li>
	<li class="list-group-item"><img alt="" src="/sites/przewodnicy/files/2018-09/list_th6.jpg" />
	<p>Niepowtarzalna atmosfera "Wenecji Północy". Taką nazwę otrzymał Wrocław ze względu na swoje położenie nad pięcioma rzekami: Odrą i jej dopływami - Bystrzycą, Oławą, Ślęzą i Widawą oraz liczne wyspy i mosty (łącznie z kolejowymi jest ich ponad 120).</p>
	</li>
	<li class="list-group-item"><img alt="" src="/sites/przewodnicy/files/2018-09/list_th7.jpg" />
	<p>Jedyny na świecie "pomnik przepukliny pępkowej" autorstwa Stanisława Wysockiego, do którego modelem był inny znany wrocławski artysta Eugeniusz Get-Stankiewicz. Figura Murzyna była tak wierną kopią modela, że na jej podstawie zdiagnozowano u Geta przepuklinę, którą natychmiast operowano.</p>
	</li>
	<li class="list-group-item"><img alt="" src="/sites/przewodnicy/files/2018-09/list_th8.jpg" />
	<p>Panorama Racławicka - olbrzymie malowidło przedstawiające zwycięską bitwę powstańców polskich z wojskami carskimi z 1794r. Realistyczny sztafaż otaczający płótno ze wszystkich stron sprawia, że czujemy się jakby sami uczestnikami zrywu niepodległościowego sprzed ponad 200 lat. Tworzywo imitujące ziemię to pianobeton, wynaleziony przez profesorów Politechniki Wrocławskiej.</p>
	</li>
	<li class="list-group-item"><img alt="" src="/sites/przewodnicy/files/2018-09/list_th9.jpg" />
	<p>Wrocławskie Muzeum Miejskie kryje w swoich murach skarb z Bremy - kolekcję unikatowych i misternie wykonanych dzieł śląskiego złotnictwa, zakupioną wspólnymi siłami instytucji, firm oraz mieszkańców Wrocławia. Kolekcja wykonana przez najlepszych mistrzów śląskich od czasów renesansu do połowy XIX wieku zakupiona została za sumę ponad dwóch milionów euro.</p>
	</li>
	<li class="list-group-item"><img alt="" src="/sites/przewodnicy/files/2018-09/list_th10.jpg" />
	<p>Podczas budowy Hali Stulecia (Hali Ludowej) architekt Max Berg musiał zastosować pewien trik. Ponieważ żaden z jego robotników nie chciał ryzykować utraty życia przy ściąganiu szalunków, Max Berg przekupił przypadkowego przechodnia i z nim rozpoczął pracę, udowadniając tym samym wszystkim trwałość konstrukcji. Od lipca 2006 Hala Stulecia jest na liście dziedzictwa kulturowego UNESCO.</p>
	</li>
	<li class="list-group-item"><img alt="" src="/sites/przewodnicy/files/2018-09/list_th11.jpg" />
	<p>Wrocławski Most Westchnień (Most Tumski), który prowadzi do najstarszej części Wrocławia. Turyści wzdychają tu z zachwytu dla ilości kościołów, które wybudowano w średniowieczu na jednej małej wyspie, zakochani z miłości przy zapalanych odręcznie każdego wieczora lampach gazowych.</p>
	</li>
	<li class="list-group-item"><img alt="" src="/sites/przewodnicy/files/2018-09/list_th12.jpg" />
	<p>Prawie trzymetrowa rzeźba "Powodzianki", stojąca na Moście Uniwersyteckim, dedykowana jest ludziom walczącym z powodzią tysiąclecia w 1997r. Książki trzymane na ramieniu są symbolem ratowanych dóbr: nie tylko duchowych, ale i materialnych. Autorem rzeźby jest Stanisław Wysocki.</p>
	</li>
	<li class="list-group-item"><img alt="" src="/sites/przewodnicy/files/2018-09/list_th13.jpg" />
	<p>Jedyny w Polsce pomnik poświęcony zwierzętom rzeźnym. Stoi na Starych Jatkach, miejscu, w którym w średniowieczu handlowano mięsem. Według tradycji każdy "konsument-mięsożerca" musi w tym miejscu podziękować zwierzętom i trochę je pogłaskać.</p>
	</li>
	<li class="list-group-item"><img alt="" src="/sites/przewodnicy/files/2018-09/list_th14.jpg" />
	<p>W Muzeum Przyrodniczym zobaczysz m.in. jedyny w Polsce kompletny szkielet płetwala błękitnego, największego zwierzęcia, jakie kiedykolwiek żyło na Ziemi. Dorosły osobnik może osiągnąć 30 m długości i 112 t wagi. Wrocławski dwuletni "maluszek" mierzy 14,6 m długości.</p>
	</li>
	<li class="list-group-item"><img alt="" src="/sites/przewodnicy/files/2018-09/list_th15.jpg" />
	<p>Najpiękniejszą wrocławską fontanną jest Fontanna Milenijna na Rynku Wrocławskim, zwana potocznie Zdrojem. Mimo początkowych kontrowersji, wpisała się już na stałe w krajobraz miejski. Forma fontanny odzwierciedla rynek wrocławski: płyty szkła stojące obok siebie symbolizują kamieniczki, forma fali zaś dachy skaczące w dół i w górę. Autorem fontanny jest Alojzy Gryt, profesor wrocławskiej ASP.</p>
	</li>
	<li class="list-group-item"><img alt="" src="/sites/przewodnicy/files/2018-09/list_th16.jpg" />
	<p>Wrocław posiada ponad 120 mostów, a najwyższy most to legendarny "Mostek Pokutnic", który łączy wieże na kościele św. Marii Magdaleny. Według legendy co noc czyszczą go dusze lekkomyślnych dziewcząt.</p>
	</li>
</ul>
